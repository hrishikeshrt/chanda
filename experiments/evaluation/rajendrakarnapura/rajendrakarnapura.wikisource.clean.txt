बद्धस्पर्धः क्षितिधरसुताभ्रूलतावक्रतायं।
भूयाद्भूत्यै तव हरशिरःशेखरो रोहिणीशः ॥
यं निष्पीड्य स्तनमुखनखोल्लेखरेखासु देव्याः।
संभोगन्ते वितरति सुधास्यन्दमर्धेन्दुमौलिः ॥

अव्यात्स वस्ताण्डवविभ्रमेण ।
मौलौ विलीना हरिणाण्ग्कलेखा ॥
सा यस्य वामे कुचमण्डलाग्रे ।
कर्पूरपत्राङ्कुरतङ्कमेति ॥

प्रेमाणं विनिमील्य मल्लिकलिकाकर्णावतंसे रसं।
मुक्त्वा मौक्तिककुण्डले कुरुत भोः शंभोर्गिरः कणयोः ॥
युष्माकं रतिकान्तकार्मुकलताक्रेंकारकान्ते रुते।
सोत्कण्ठं कलकण्ठकण्ठकुहरोद्धूतेऽपि मा भून्मनः ॥

व्याप्तव्योमलते मृगाङ्कधवले निर्धौतदिङ्मण्डले।
देव त्वद्यशसि प्रशान्ततमसि प्रौढे जगत्प्रेयसि ॥
कैलासन्ति महीभृतः फणभृतः शेषन्ति पाथोधयः।
क्षीरोदन्ति सुरद्विपन्ति करिणो हंसन्ति पुंस्कोकिलाः ॥

कैलासाचलसानुसीमनि मरुत्सीमन्तिनीभिस्तथा।
गीतास्ते कलकण्ठकण्ठनिनदश्रव्यैः स्वरैः कीर्तयः ॥
अप्युत्तंसविलासवानपि रते रत्नप्रदीपो यथा।
चूडाचन्द्रकलाङ्कुरः पुरजिता सद्यः प्रसादीकृतः ॥

चौडीचूडाभरणहरणः कीर्णकर्णावतंसः।
कर्णाटीनां मुषितमुरलीकेरलीहारलीलः ॥
कुर्वन्नुर्वीतिलक तिलकोत्सृष्टलाटीललाटं।
जीयादेकस्तव नवयशःस्वर्नशाणः कृपाणः ॥

शान्त्यै दर्पवतां जयाय जगतां संपत्तये याचतां।
संमानाय सतां हिताय महतां तापाय पृथ्वीभृताम्‌ ॥
सोल्लासेन सकौतुकेन शमितध्यानेन दूरीकृत-।
स्वाध्यायेन समाप्तसर्वतपसा त्वं वेधसा निर्मितः ॥

देवाकर्णय नाकिनां पुरि नृणां लोके पुरे भोगिना-।
मासन्केचन सन्ति केचन तथा स्थास्यन्ति ये केचन ॥
तन्मध्ये न बभूव नास्ति भविता तादृङ्न नीतौ नतौ।
कान्तौ काव्यरतौ मतौ रिपुहतौ कीर्तौ च यस्ते समः ॥

आनन्द मुचुकुन्दकन्दलि भज स्वस्थासि वासन्तिके।
कल्याणं तव मल्लिके कुशलिनी जातासि हे मालति ॥
अद्यैतद्यशसि श्रुतिप्रणयितां याते न कुर्वन्ति वः।
कर्णोत्तंसरसान्नवीनकलिकाभङ्गं कुरङ्गीदृशः ॥

चैत्रं मा स्मर विस्मर स्मर रतिं किं सायकैर्मारकै-।
र्गोधां मुग्ध मुधा बधान जहिहि ज्याबन्धधीरं धनुः ॥
देवेऽस्मिन्हि सकृत्स्मृतेऽपि न मतिर्नैव स्मृतिर्न स्थिति-।
र्नासक्तिर्न धृतिर्न निर्वृतिरपि क्वाप्यास्ते वामभ्रुवाम्‌ ॥

जहाति नगरी गलत्कनककङ्कणह कौङ्कणो।
वनं विशति विह्वलः स्खलितकुन्तलः कौन्तलः ॥
किमन्यदुदितक्रुधि त्वयि मृगेन्द्रभीमारवं।
तटं विशति मारवं च्युतरमालवो मालवः ॥

तां संक्रन्दनमन्दिरे सुरवधूकर्णामृतस्यन्दिनीं।
त्वत्सौन्द्रर्यकथां निशम्य गदितामानन्दिभिर्वन्दिभिः ॥
चापं मुञ्चति बाणमुज्झति शुचं धत्ते रतिं नेक्षते।
चित्रं चैत्रमुपेक्षते परिणमन्मन्दव्यथो मन्मथः ॥

कीरीहारलतासु केरलवधूधम्मिल्लमालासु या।
चोलीदन्तचतुष्किकासु मुरलीलीलास्मितेषु द्युतिः ॥
अग्रे त्वद्यशसां सुधाकरकरन्यक्कारपारंगमा-।
मप्येतामसितामहो सुकवयो विन्दन्ति निन्दन्ति च ॥

अङ्के केरलसुन्दरीकचभरश्यामं कलङ्कं वह-।
न्मिथ्यारोहति पूर्वपर्वतशिखां मुग्धस्तमीबान्धवः ॥
यत्तापिच्छतरुच्छदच्छवि तमो लुम्पन्ति लिम्पन्ति च।
प्रालेयैरिव पारदैरिव जगत्कोशं भवत्कीर्तयः ॥

तस्थौ कम्पतरङ्गितस्तनतटं बाष्पाम्बुधौताधरं।
शोकाक्रान्तकपोलकीलितकरं द्यां मुञ्जराजे गते ॥
संजाते त्वयि हारिहारवलयक्वाणं क्वणत्कङ्कणं।
चञ्चत्काञ्चनकाञ्चि सा भगवती नर्नर्ति वाग्देवता ॥

आलेख्यं चिरमुल्लिलेख विजने सोल्लेखया रेखया।
संकल्पानकरोद्विकल्पबहुलाकल्पाननल्पानपि ॥
अद्राक्षीदपरप्रजापतिमतं चक्रे च तीव्रव्रतं।
त्वन्निर्माणविधौ कियन्न विदधे बद्धावधानो विधिः ॥

शेष क्लेशमशेषमुत्सृज भज त्वं कूर्म कर्म स्वकं।
स्वैरं खेलत सिन्धुसैकतालताकुञ्जेषु दिक्कुञ्जराः ॥
अप्येतां सकुलाचलां सनगरां साम्भोनिधिं सापगां।
सद्वीपां च भुवं बिभर्ति हि भुजः श्रीहर्षपृथ्वीभुजः ॥

हेरम्ब त्यज कर्णतालनिनदं चूडापगे गर्ज मा।
मा मा काञ्चनकिङ्किणीकलकलं कण्ठे ककुद्मन्कृथाः ॥
प्रक्रान्तासु सुरैः पुरः पुररिपोर्युष्मद्यशोगीतिषु।
व्यग्रस्येति परिस्फुरन्ति वचनान्यानन्दिनो नन्दिनः ॥

अकङ्कणममेखलागुणमहारमस्ताङ्गदं।
व्रजन्ति चतुरैः पदैर्मरुमरातिवामभ्रुवः ॥
करोत्यसिलतां करे यदसिगर्वमुर्वीभुजो।
भुजस्य परिपन्थिनामयमदक्षिणे दक्षिणे ॥

राकाकान्तकलाङ्कुरं कुरु चिरं चण्डीश चूडान्तरे।
कच्छं गच्छ पुराणकच्छप परं गम्भीरमम्भोनिधेः ॥
ध्यानं मुञ्च विरञ्च किं च पयसा सिञ्चासनाम्भोरुहं।
येनायं परितः प्रभो प्रसरति प्रौढः प्रतापानलः ॥

कन्दर्पे नलकूबरे कुमुदिनीकान्तेऽप्यवज्ञायतां।
त्वत्सौन्दर्यकथासु तासु मरुतां वृत्त्तासु कौतूहलात्‌ ॥
प्राप्ता तानवमुर्वशी रतिरतिक्लान्ता हता रोहिणी।
जाता किं च स्वरस्मरज्वरभरारम्भापि रम्भातनुः ॥

सोल्लासा अपि सोद्यमा अपि घनोत्कण्ठा अपि क्वापि नो।
यान्ति श्यामनिशान्तरेऽपि रमणोपान्तं कुरङ्गीदृशः ॥
सद्यस्त्वद्यशसा हि कुञ्जररदच्छेदच्छविच्छादिना।
नीतं कान्तपुरंध्रिकुन्तलभरश्यामं विरामं तमः ॥

न क्वाप्यौर्वज्वनलमहसा यस्य चक्काथ पाथः।
शोषं तस्मिन्भजति जलधौ त्वत्प्रतापानलेन ॥
शङ्के पङ्के पतति यतते बालशेवालमूले।
कूले लोलः किमपि कुरुते कम वैकुण्ठकूर्मः ॥

उल्लेखं निजमीक्षते भणितिषु प्रौढिं परां शिक्षते।
संधत्ते पदसंपदः परिचयं धत्ते ध्वनेरध्वनि ॥
वैचित्र्यं वितनोति वाचकविधौ वाचस्पतेरन्तिके।
देव त्वद्गुणवर्णनाय कुरुते किं किं न वाग्देवता ॥

शान्तध्वान्तकलङ्क शंकरशिखालंकार तारापते।
राकाकान्त सविभ्रमं भ्रम सदा निःशङ्कमङ्के दिवः ॥
अद्यैतद्यशसैव सप्तसु कृतालोकेषु लोकेषु हि।
स्वर्भानोर्भवितासि नासि नभसि च्छिन्नाकृतेर्गोचरः ॥

त्वय्युत्पन्ने गुणवति सतां नाभिरामः स राम-।
स्त्यागव्यग्रे भवति भवति म्लानवर्णः स कर्णः ॥
ब्रूमः किं वा बहु ननु धनुर्वेदविद्याविदस्ते।
सङ्ग्रामोर्वीपुरहर पुरः स्यादपार्थः स पार्थः ॥

कान्तिं कल्पय तान्तिमल्पय सखि स्वल्पापि नैवास्ति ते।
मुक्ताशुक्तिषु वारिराशिरमणि श्रीताम्रपर्णि क्षतिः ॥
अस्यालोक्य कुरङ्गकेतनकलालावण्यचौरं यशो।
वर्तन्ते हि विमुक्तमौक्तिकलतोत्कण्ठाः कुरङ्गीदृशः ॥

निद्रा न द्रविणाधिपस्य भजते शङ्कां स लङ्कापति-।
र्व्योम्नि व्याकुलतामलं कमलिनीकान्तस्य धत्ते वपुः ॥
किं वान्यत्तव देव वेल्लति यदि भ्रूवल्लरीपल्लवः।
सोऽपि क्षामकपोलकीलितकरः संक्रन्दनः क्रन्दति ॥

अस्तं याति ययातिधाम विगतं दुष्यन्तवार्ताशतैः।
शान्तं शान्तनुकीर्तिभिर्लघु रघोर्लोकेषु जातं यशः ॥
किं चान्यत्त्वयि मेदिनीकुमुदिनी राकाशशाङ्कोदये।
जाते हन्त तथा कथा अपि विभो रामे विरामं गताः ॥

लोलन्मौक्तिकवल्लि वेल्लदलकं वाचालकाञ्चीगुणं।
चञ्चत्कान्चनकङ्कणं च गिरिजा जातोत्सवा नृत्यतु ॥
त्वत्कीर्तिश्रवणोन्मुखेन विलसत्कल्लोलकोलाहला।
यन्मुक्ता मुकुटान्मृगाङ्कशकलोत्तंसेन मन्दाकिनी ॥

कर्पूरैरिव पारदैरिव सुधास्यन्दैरिवाप्लाविते।
जाते हन्त दिवापि देव ककुभां गर्भे भवत्कीर्तिभिः ॥
धृत्वाङ्गे कवचं निबध्य शरधिं कृत्वा पुरो माधवं।
कामः कैरवबान्धवोदयधिया धुन्वन्धनुर्धावति ॥

राकाकान्तकलाङ्कुराङ्कितजरत्कीशो निशीथक्षणे।
गायन्तीषु सुराङ्गनासु भवतः कैलासकुञ्जे यशः ॥
निष्पीड्य प्रियमौलिचन्द्रकलिकां कन्दर्पकेलिक्लम-।
स्वापं दूरयितुं दृशोर्गिरिजया दत्ताः सुधाबिन्दवः ॥

किं तान्तिः किमनिर्वृतिः किमधृतिर्वाग्देवि मुञ्जे गते।
किं शून्यासि किमाकुलासि किमिति क्लान्तासि कोऽयं क्रमः ॥
एतं विद्धि तमेव सास्य हि मतिः सा विश्रुतिः सा द्युतिः।
स त्यागः स नयः स सूक्तिषु रसस्ताः संमताः संपदः ॥

कस्मादम्ब विलम्बसे कुरु कृपां केनापि रूपेण मे।
जिह्वाग्रे वस संनिधेहि हृदये वाग्देवि तुभ्यं नमः ॥
यन्मे साहसिकस्य भूपचरितव्यावर्णने सादरं।
सप्रेमप्रसरं सकौतुकरसं सोल्लासमास्ते मनः ॥

नाके मुग्धमधुव्रतप्रणयिनीहंकारहारिस्वनै-।
श्चारु त्वच्चरितं यदैव चतुरैरुच्चारितं चारणैः ॥
कान्तं मौक्तिकदामनद्धचिकुरस्वःसुन्दरीणां पुरः।
प्राप्तो देव तदैव सूत्रितशरासारः ससारः स्मरः ॥

श्रीखण्डद्रवनिर्झरन्ति हृदये पीयूषकल्लोलिनी-।
निःष्यन्दन्ति तनौ रसायनरसस्यन्दन्ति कर्णान्तिके ॥
नासीरप्रसरन्ति दिक्परिसरे भूमण्डले मौक्तिक-।
प्रस्तारन्ति सुधाकरन्ति गगनोत्सङ्गे भवत्कीर्तयः ॥

किं बालेन मृणालतन्तुमलिनच्छायेन खण्डेन्दुना।
निःशङ्कोऽद्य वृषाङ्क शेखरपदे राकाशशाङ्कं कुरु ॥
देवस्यास्य हि केतकोदरदलच्छायैर्यशोभिर्निशि।
व्योम्नः सीम्नि च मण्डले च ककुभां व्यस्तं समस्तं तमः ॥

नो चैत्रः सहकारकुड्मलकुलैः क्लॄप्तं न तत्कार्मुकं।
नामी क्रूरशिलीमुखाः शितमुखा नो कोकिलापञ्चमः ॥
नैवोद्दामकरः शशी न मकरः केतुस्थितो नो रति-।
स्तत्रापि त्वमहो समस्तरमणीमानव्यधो मन्मथः ॥

तन्मूर्तं भुवने मुहूर्तममृतं मन्ये भृशं वासरं।
सारं वेद्मि तदेव सैव च गुणैरायामिनी यामिनी ॥
श्रीवासो यशसां पदं सुमनसामप्यास्पदं संपदां।
यत्रागच्छति गोचरं नयनयोः काश्मीरमीनध्वजः ॥

संजाते जलदात्ययेऽपि फणभृत्पर्यङ्कशय्यातलं।
मा मा मुञ्च मुकुन्द कानकमलादोःकन्तलालिङ्गितः ॥
जागर्ति स्थितये सतां विरतये येनासतामप्ययं।
संनद्धो गुणिमौलिमण्डनमणिर्भूमण्डलाखण्डलः ॥

श्लाघा राघा लाघवं तव गता दुष्यन्त विश्वं तव।
म्लानिं याति यशो गता तव तथा पार्थ प्रथापार्थताम्‌ ॥
जातेऽस्मिन्गुणिबान्धवे नरपतिश्यामाधवे क्ष्माधवे।
कस्याप्यत्र न कर्ण कर्णपदवीं याता भवत्कीर्तयः ॥

ज्ञाता भूरियमम्बुराशिरसना किं नाम नालोचितं।
तत्राखण्डलमण्डले मणिपुरे वार्तापि वृत्तैव नः ॥
कान्तौ कीर्तिरतौ नये परिचये काव्यक्रमप्रक्रमे।
यावत्क्वापि कदापि कोऽपि भवतः स्पर्धापरो नापरः ॥

एवं त्वामहमर्थये विरमितस्वाध्यायकौतूहलो।
ब्रह्माण्डोदरमम्बुजासन पुनर्यत्नेन विस्तारय ॥
देवस्यास्य यतो न माति विततं राकेन्दुरोचिर्लता-।
लीलोन्मीलितकैरवोदरदलद्धौतावदातं यशः ॥

उर्वी मौर्वीकिणभृति भवद्दोष्णि बिभ्रत्यशेषां।
शान्तक्लान्तिः किमपि कुरुते नर्मणा कर्म कूर्मः ॥
कृत्वा वेलापुलिनलवलीपल्लवग्रासगोष्ठीं।
दिङ्मातङ्गाः सममथ सरिन्नाथपाथः पिबन्ति ॥

किं मौनं ननु मेनके किमु शुचं धत्से शवि क्षामता।
केयं वाचि धृताचि साचि किमिदं रम्भे मुखाम्भोरुहम्‌ ॥
याते त्वच्चरणामृते श्रुतिपथं गीर्वाणवामभ्रुवा-।
मेवं देव खरस्मरज्वरजुषामुक्ताः सखीभिर्गिरः ॥

किं राकेन्दुकरच्छटाभिरुदितं किं मौक्तिकैरुद्गतं।
किं मल्लीमुकुलैः स्मितं विकसितं किं मालतीकुड्मलैः ॥
किं रूढं रमणीविलासहसितैः किं तत्र कीर्णं सुधा-।
स्यन्दैर्यत्र जगत्त्रयैकतिलक भ्रान्तं भवत्कीर्तिभिः ॥

नोद्दामानि दिशां मुखानि न घनाभोगा नभोमण्डली।
नैवोत्तालतलं रसातलमियं पृथ्वी न पृथ्वी पुनः ॥
एवं देव कथं नु कुञ्जररदच्छेदावदातास्तव।
स्वैरं यान्ति च मान्ति च श्रुतिसुधाधारामुचः कीर्तयः ॥

यो वैरिष्वनिलो नलो वसुमतीदीपो दिलीपोऽथ यो।
यो मानेन पृथुः पृथुर्जगति यो निर्लाघवो राघवः ॥
यः कीर्तौ भरतो रतो नृपगुणैर्यः शंतनुः शंतनुः।
संजाते त्वयि कस्य न क्षितिपते सर्वेऽपि ते विस्मृताः ॥

अपारपुलिनस्थलीभुवि हिमालये मालये।
निकामविकटोन्नते दुरधिरोहणे रोहणे ॥
मजत्यमरभूधरे गहनकन्दरे मन्दरे।
भ्रमन्ति न पतन्त्यहो परिणता भवत्कीर्तयः ॥

तात्पर्यं कमलासने विरचितं गौरीहितैः पालिता।
त्रैलोक्याद्भुतकृत्स्नदानवजये दोर्विक्रमो दर्शितः ॥
एकेनैव कृतं तु देव भवता तत्रापि ते न स्मयो।
यद्वेधाश्च पुरान्तकश्च कमलाकान्तश्च देवोऽकरोत्‌ ॥

औदार्यं सधने नयो गुणिजने लज्जा कुलस्त्रीजने।
सत्काव्यं वदने मदो द्विरदने पुंस्कोकिलः कानने ॥
रोलम्बः कमले नखाङ्करचना कान्ताकपोलस्थले।
तन्वी तल्पतले भवानपि विभो भूमण्डले मण्डनम्‌ ॥

जाता तामरसोदरे भगवतो धातुः कृतार्था स्थिति-।
र्युक्तं यद्यचिरात्करोति जलधौ संस्थां रमावल्लभः ॥
सर्वत्रैव विभो तव प्रसरति प्रौढे प्रतापानले।
धत्ते सोऽपि पिनाकिनः सफलतां मौलीन्दुरेखाङ्कुरः ॥

कण्ठान्तःक्वणितं दिवाकरकरक्लान्त्या रजोविप्लवै-।
स्तन्नेत्राञ्चलकुञ्चनं शितकुशप्रान्तक्षतैः सीत्कृतिः ॥
श्वासोर्मिप्रभवो वनेचरभिया त्वद्वैरिवामभ्रुवा-।
मेवं देव मरोस्तटेऽपि सुरतक्रीडानुरूपः क्रमः ॥

संदिष्टं वसुधासुधाकर शचीकान्तेन मुञ्चोद्यमं।
देव त्वं प्रबलप्रतापदहनोद्रेकाय बद्धाञ्जलिः ॥
एते मानुभवन्तु नाकतरुणीकर्णावतंसोचिताः।
क्लान्तिं नन्दनकन्दलीषु कलितव्यापल्लवाः पल्लवाः ॥

शक्तिं मानसतीव्रतापदहने धत्ते गलत्संयमा।
कामाशां प्रकटीकरोति न सतां सर्वत्रपापासनात्‌ ॥
प्रेम प्रौढमनारतं वितनुते वृद्धेति शुद्धेति च।
प्रख्यातापि महीमनोभव भवत्कीर्तिर्विचित्राः स्त्रियः ॥

रूपं यन्मदने द्युतिः शशिनि या गम्भीरता याम्बुधौ।
यो मेरौ गरिमास्ति या कमलिनीकान्ते प्रतापोन्नतिः ॥
यो लक्ष्मीरमणेऽपि विक्रमगुणस्तत्सर्वमेकत्र चे-।
द्द्रष्टुं वाञ्छसि दृश्यतामयमये देवस्त्रिलोकीमणिः ॥

स ख्यातो जगति त्रिविक्रम इति त्वद्विक्रमा भूरय-।
स्तेनैको निहतो बलिर्बलिशतध्वंसी भुहस्तावकः ॥
तं वैकुण्ठवमवैति को न जगतीं जेतुं त्वकुण्ठो भवा-।
नस्त्येवं महदन्तरं तव तथा देवस्य दैत्यद्रुहः ॥

चक्रे यत्र मदोर्जितार्जुनभुजस्तम्भाहतिं भार्गवो।
यत्रासीद्दशकण्ठकण्ठविपिनच्छेदी रघूणां पतिः ॥
पार्थेनापि जितः स यत्र गिरिजाकान्तः किराताकृति-।
र्गीतः पल्लविताद्भुतैस्तव न कैस्तत्रापि दोर्विक्रमः ॥

राकेन्दोरुदयभ्रमेण मुखतो मुक्त्वा मृणालाङ्कुरं।
तान्तिं तत्र वहन्ति हन्त विलसद्भृङ्गा रथाङ्गाङ्गनाः ॥
किं चोदञ्चितचञ्चुरञ्चति शरच्चन्द्रप्रभाभ्रान्तितो।
हर्षं हन्त चकोरपङ्क्तिरमलं यत्रोदितं ते यशः ॥

प्रालेयैः स्नपयन्ति कल्पलतिकाः सेकाननेकानथ।
श्रीखण्डाम्बुगलज्जलैरविरलैस्तन्वन्ति संतानके ॥
सान्द्रैश्चन्द्रमणिद्रवैरपि विभो मन्दारवल्लीमलं।
सिञ्चन्त्यद्य भवत्प्रतापदहनत्रासेन नाकाङ्गनाः ॥

यातं रामविरामविक्लवतया दुष्यन्तविश्रान्तिजः।
संतापो विगतो विलीनमखिलं दुःखं नलाभावजम्‌ ॥
किं चान्यत्त्वयि देव बिभ्रति महासाम्राज्यलक्ष्मीमिमां।
शान्तः शांतनवोऽपि कोऽपि विपुलाभोगो वियोगो भुवः ॥

किंचित्कुड्मलितैकलोचनपुटं कण्डूं मुहुर्गण्डय-।
र्झम्पाकम्पितकुड्मले कुरबके निर्वाप्य वन्यद्विपैः ॥
देव स्मेरसरोजसङ्गसुरभि स्वैरंभवद्वैरिणां।
पीतं प्राङ्गणवापिकामकरिणीपीतावशेषं पयः ॥

कूर्मे धैर्यं शिथिलय धृतिं मुञ्च शेषस्य शेषा-।
माशामाशाकरिषु वसुधे देवि मा मा दधीथाः ॥
शक्तः सप्ताम्बुनिधिपरिखामेखलामप्ययं त्वां।
वोढुं मौर्वीकिणपरिचितो भूपतेरस्य बाहुः ॥

कान्तारेषु च काननेषु च सरित्तीरेषु च क्ष्माभृता-।
मुत्सङ्गेषु च पत्तनेषु च सरिद्भर्तुस्तटान्तेषु च ॥
भ्रान्ताः केतकगर्भपल्लवरुधः श्रान्ता इव क्ष्मापते।
कान्ते नन्दनकन्दलीपरिसरे रोहन्ति ते कीर्तयः ॥

राकेन्दोरुदयः किमेष किमयं गौरीगुरुर्वा गिरिः।
क्षीरोदः किमयं किमेष पुरजिल्लीलाविलासोरगः ॥
किं मन्थाद्रिरयं सुधाजलनिधेर्धौतस्तरङ्गैरिति।
त्वत्कीर्तौ वसुधापुरंदर सदा संदेहिनो देहिनः ॥

विलोकनकथापि मे न नलकूबरे न स्मरे।
किमन्यदमृतद्युतेरपि न दर्शनं प्रार्थये ॥
अयं नयनगोचरं व्रजति चेद्दृशामुत्सवः।
समग्ररमणीमनोमधुपमाधवः क्ष्माधवः ॥

कुन्दः कन्दलितव्यथं विचकिलः कम्पाकुलं केतकः।
सातङ्कं मदनः सदैन्यमलसं मुक्तोऽतिमुक्तद्रुमः ॥
मोक्तुं किं तु न पारितस्तव रिपुस्त्रीभिः पुरीनिर्गमे।
तत्कालं कृतमाधवीपरिणयः सत्केसरः केसरः ॥

तद्युक्तं ननु कुम्भसम्भ्व भवत्प्रज्ञारहस्येन य-।
द्द्यां च क्ष्मां च तिरोदधन्निरवधिर्विन्ध्योऽपि वन्ध्यः कृतः ॥
देव्स्यास्य शरन्निशाकरकरन्यक्कारपारंगमं।
मात्येतत्कथमन्यथा परिणतं द्यावापृथिव्योर्यशः ॥

धिक्तं मल्लीकुसुमकलितं केलिकर्णावतंसं।
ध्वंसं सोऽपि व्रजतु विफलो रत्नताटङ्गटङ्कः ॥
हे राजानः प्रकृतिसरलैः शांभवैरेव सूक्तै-।
र्युक्तः कर्तुं भवति भवतां केवलं कर्णपूरः ॥

उद्भिन्ना कलकण्ठकण्ठकुहरात्कर्णामृतस्यन्दिनी।
युक्ता यद्यपि मार्दवैकवसतिः सा काकलीहुंकृतिः ॥
अन्यस्तन्वि तथापि ते पशुपतिप्लुष्टस्य ज्रीवार्पणे।
पञ्चेषोरुचितः प्रपञ्चितरसः पाकाञ्चितः पञ्चमः ॥

किं हारैः किमु कङ्कणैः किमु सुमैः किं कर्णपूरैरलं।
केयूरैर्मणिकुण्डलैरलमलं साडम्बरैरम्बरैः ॥
पुंसामेकखण्डनं पुनरिदं शंभोर्मते मण्डनं।
यन्निष्पीडितपार्वणेन्दुशलकस्यन्दोपमाः सूक्तयः ॥

पीयूषद्रवहारिणी सुमनसां भ्रूलास्यविस्तारिणी।
त्वत्सेवाभिरतापि काप्यभिनवा वाग्देवते भारती ॥
अस्त्येका तु कृताञ्जलेर्जननि मे शंभोरियं प्रार्थना।
मद्वाचां क्वचिदस्तु वस्तुनिपुणः श्रोता सचेता जनः ॥
